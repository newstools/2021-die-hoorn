HY staan bekend as Kannaland se Rembrandt en het onlangs erkenning van sy werkgewer gekry vir ’n skildery wat hy voltooi het.Algernon Kennel (34), ’n skilder van Ladismith, se skildery van ’n melktenkwa van sy werkgewer wat ook die groei van die besigheid aantoon, het laasgenoemde so op Facebook laat reageer: Meesterlik – dankie, Algernon Kennel, ons eie uiters talentvolle personeellid!Kennel sê dat hy deesdae opdragte vanoor die hele Suid-Kaap ontvang en van sy skilderye selfs in wonings in Kaapstad hang. Kennel kon nog nie sy droom van ’n ateljee verwesenlik nie en werk vanaf sy huis in Ladismith. Hier in sy huis wys hy vir Die Hoorn ’n foto van die September-tweeling van Oudtshoorn asook sy skildery van die tweeling.Hy sê hy geniet sy werk en sy sketse en is gelukkig dat hy nie tussen die twee hoef te kies nie. Kennel, ’n wedergebore Christen, skroom nie om die eer vir sy talent aan sy Skepper te gee nie. “Tussen al die bedrywighede van my sketse en werkverpligtinge maak ek tyd om my geloof uit te leef en woon ek ook op ’n gereelde basis mannekampe by, waar ek geestelike verryking vind.”Wanneer jy die “ateljee” van Algernon Kennel verlaat, hoop jy dat sy droom om Ladismith se jeug te betrek verwesenlik sal word. (Deur Deon Meyer)