’N OUDTSHOORNIET wat ’n man wat hom jammer gekry en werk gegee het, met ’n mes gedreig en probeer wurg en beroof het, is Woensdag in die Oudtshoorn Streekhof agt jaar gevangenisstraf opgelê. Frikkie da Silva (28) is aan huisbraak met die opset om te roof skuldig bevind.Die hof het gehoor Da Silva het saam met ’n onbekende medepligtige by die woning van Willem van Schalkwyk in St Saviourstraat ingegaan terwyl Van Schalkwyk binne besig was om sy huis te verf. Da Silva het een dag by die klaer gewerk waarvoor hy R150 betaal is en wou glo nog R300 gehad het. Van Schalkwyk het hom ook kos en ’n baadjie gegee het omdat dit baie koud was.Da Silva het onskuldig gepleit en ontken dat ’n tweede persoon saam met hom was of dat hy die klaer met ’n mes gedreig het. Streeklanddros Sylvia Mandla het egter Da Silva se getuienis dat hy alleen was en net die geld wou kry waarvoor hy gewerk het, verwerp.Sy het bevind dat hy in plaas daarvan om net die R300 wat hy wou gehad het uit Van Schalkwyk se beursie te neem, die beursie mét bankkaarte en R2 000 kontant, asook ’n selfoon, mes en drasak van Van Schalkwyk geneem en weggehardloop het toe hulle mense buite die huis hoor praat het.Die hof het ook bevind dat dit ’n beplande misdaad was en die getuienis van die klaer meer geloofwaardig was as die van die beskuldigde.“Die klaer het soos ’n goeie Samaritaan vir hom werk gegee,” het die landdros gesê. Volgens haar is dit kommerwekkend dat mense vreem-delinge in hul huise nooi en dan nie weet wat gaan gebeur nie.“Mens kla oor werkloosheid, maar kyk wat doen dié wat wel werk gegee word. Dit laat ander in vrees lewe. Om beroof te word is ’n traumatiese ervaring en daarom kom die belang van die gemeenskap sterk na vore by vonnisoplegging.”Die hof het by vonnisoplegging in ag geneem dat Da Silva vir byna ’n jaar in aanhouding was, nie die mes gebruik het om die klaer te beseer nie en’n eerste oortreder is. (Deur Garnett Wicomb)