’N DISPUUT oor die uitslag van die tugverhoor van die Groter Oudtshoorn se direkteur gemeenskapsdienste, Tommy Matthee, is tans in die hande van die Suid-Afrikaanse Plaaslike Owerheidsonderhandelingsraad.Matthee is einde Mei afgedank nadat hy tydens ’n tugverhoor op twee klagtes skuldig bevind is – die een dat hy na bewering nie inligting oor ’n tugverhoor by ’n vorige munisipaliteit (die Drakenstein Munisipaliteit) tydens sy aansoek by die Groter Oudtshoorn Muni­si­paliteit bekend gemaak het nie, en ’n ander dat hy nie aan ’n klousule van die munisipale stelselswet voldoen het nie.Matthee ontken dat hy skuldig is op die klagtes en sê daar is voldoende bewyse beskikbaar gestel om sy onskuld te bewys.Volgens Matthee hanteer sy vakbond, Imatu, die dispuut namens hom en steun hulle hom dat sy afdanking onbillik was en is hulle positief dat die dispuut suksesvol opgelos sal kan word.Dit blyk dat die Drakenstein-tugverhoor waarna verwys word, eers plaasgevind het nadat Matthee se kontrak by die Drakenstein Munisipaliteit verstryk het en hy nie meer in hul diens was nie. Hy was daarom ook nie by die verhoor teenwoordig nie.Hy sê sy vakbond bevraagteken dus die re­levantheid van die verhoor.Die bedingingsraad poog volgens ’n dokument wat Die Hoorn gesien het, om so ’n dispuut so vinnig moontlik af te handel, verkieslik binne 30 dae. (Deur Liesel le Roux)