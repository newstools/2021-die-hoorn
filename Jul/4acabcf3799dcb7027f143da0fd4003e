’N LEERDER van Fezekile Se­kondêre Skool in Bongolethu, Oudts­hoorn, Thembakuye Tu, is een van die finaliste in ’n landwye aanlyn-dramakompetisie van die KKNK.Die kompetisie, bekend as Drama­web SA, word in samewerking met die KKNK en die ATKV aangebied.Thembakuye is ’n finalis in die Engelse afdeling vir graad 11- en 12-leerders.Die finaliste ding die naweek aanlyn in die eindronde mee – Saterdag (3 Julie) kom die Afrikaanse afdeling aan die beurt en Sondag (4 Julie) die Engelse afdeling.Inskrywings vir Dramaweb SA het vanjaar van dwarsoor Suid-Afrika ingestroom en die talentvolle jong akteurs het die beoordelaars geïn­spi­reer, sê Ira Blanckenberg, eienaar van Dramaweb SA.“Dramaweb SA wil jong akteurs se talente vier, maar ook help om jong mense te slyp vir hul pad vorentoe. Alle kinders wat aan dramakompetisies deelneem, word nie noodwendig professionele akteurs nie, maar hulle neem die vaar­dighede saam met hulle – waaronder selfvertroue, dissipline en kreatiewe denke, asook kommunikasievaar­dig­hede.”Die einderonde sal op albei dae (3 en 4 Julie) aanlyn plaasvind en kan regstreeks vanaf dramawebsa.co.za gestroom word.Dit skop elke dag om 09:00 af met die wenners wat om 17:30 bekend gemaak sal word. Vier beoordelaars sal die optredes evalueer.Volgens Hugo Theart, artistieke direkteur van die KKNK, lê dié vennootskap die KKNK na aan die hart.“Ons leef in ontwrigtende tye en jongmense het ’n uitlaatklep nodig. Dit is nie net ’n geleentheid vir jongmense wat professioneel by die uit­voerende kunste betrokke wil raak nie, maar ook ’n platform om ’n liefde vir letterkunde en die kunste te kweek.” (Deur Liesel le Roux)