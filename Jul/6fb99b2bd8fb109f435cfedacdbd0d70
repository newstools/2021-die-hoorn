HY is bekommerd oor die styging in Covid-19-infeksies in die Wes-Kaap, sê Alan Winde, premier van die provinsie. “Ek doen ’n beroep op elke inwoner om saam te werk om die styging in infeksies af te plat en lewens te help red.”Teen Dinsdag was die daaglikse styging in infeksies 1 430. 25% van mense wat getoets word, toets positief. Daar word daagliks gemiddeld 135 mense in hospitale opgeneem met 25 mense wat daagliks sterf.Winde sê egter hy is ook baie bekommerd oor die uitwerking wat die Vlak 4-beperkings op die provinsie se ekonomie kan hê aangesien die ekonomie hier sterk steun op die gasvryheids- en landbousektor.“Dit is ’n verskriklike situasie waarin lewens asook werksgeleenthede verlore sal gaan – iets wat ons en baie inwoners in ons provinsie, hard probeer voorkom het.”Winde sê die Wes-Kaapse regering het tydens Vlak 3 vooruit beplan en ’n snellerstelsel ingestel wat onmiddellike ingrypings moontlik maak sodat genoeg beddens, suurstof en personeel beskikbaar is om na elkeen wat dit nodig het, om te sien.“Die onlangse aankondiging dat die Delta-va­riant, wat vinniger versprei en dus ’n groter risiko vir ons gesondheidstelsel inhou, waarskynlik die oorhand gaan kry, beteken egter dat ons sal moet herbesin oor ons planne om te verseker dat ons bestaande snellerstelsel effektief bly.“Ons sal met ons openbare gesondheidskenners en epidemioloë vergader en ons deur hul kundige advies laat lei oor watter onmiddellike verdere stappe geneem moet word.”Winde sê die Wes-Kaapse regering is ook bereid en in staat om meer as 120 000 inentings per week te doen en berei tans baie groot inentingspersele voor.“Ons het egter meer entstof nodig en vra dat meer entstof aan ons verskaf word en ook dat entstofvervaardigers wêreldwyd hul posisie om net entstof aan regerings te lewer heroorweeg. Ons het die begroting en die prosesse in plek.“Ek doen ’n beroep op inwoners van die Wes-Kaap om die toename in Covid-19-gevalle ernstig op te neem.“Ons het u hulp broodnodig om die styging in infeksies af te plat en lewens te red deur die lewensreddende gedrag wat ons die afgelope 15 maande geleer het, toe te pas. U kan die verspreiding in die komende weke vertraag.”Hier kan jy jou nog die week laat inent as jy 60 jaar of ouer isDie volgende inentingslokale is die res van die week in die streek oop vir inwoners van 60 jaar en ouer. Sodra Die Hoorn inligting oor inentings­lokale en datums vir volgende week ontvang (waarskynlik Vrydag of Maandag) sal ons dit op ons Facebook-bladsy plaas.Oudtshoorn: Toekomsrus Gemeenskapsaal (Donderdag en Vrydag, 1 en 2 Julie)De Rust: Blomnek Kliniek (Donderdag 1 Julie)Calitzdorp: NG-kerksaal (Donderdag en Vrydag, 1 en 2 Julie)Registreer so as jy 50 jaar of ouer isSuid-Afrikaners wat 50 jaar en ouer is, kan vanaf vandag (1 Julie) vir inenting registreer. Dit is baie vinnig en maklik op ’n selfoon. Sorg dat jy jou ID byderhand het.• Stuur ’n WhatsApp na 0600 123456, of• Sms 134832#, of• Bel 0800 029 999. (Deur Liesel le Roux)