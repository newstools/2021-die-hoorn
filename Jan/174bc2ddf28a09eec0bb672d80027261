Die Wes-Kaapse regering het begin met regstappe teen verteenwoordigers van en senior amptenare by die Kannaland Munisipaliteit om “moont­like skadelike en onwettige transaksies” te voorkom.Dié transaksies verwys volgens ’n persverklaring wat deur die kantoor van Anton Bredell, minis­ter van plaas­like regering, omgewingsake en ontwikkelingsbeplanning, uitgereik is, na pogings om “politieke” perso­neelaanstellings by die munisipaliteit te maak asook om ’n kontrak te sluit vir ’n energieprojek wat die munisipaliteit langer as 25 jaar sal bind.Die Hoorn het in Desember berig oor ’n beoogde energieprojek, die Kannaland Inovasure Energy Vault Program. Die projek is se­dert 2012 in die pyplyn en verskeie sakemense en landbouers in die streek het verlede jaar hul kommer uitgespreek oor die implikasies van so ’n groot projek in ’n klein landeli­ke munisipaliteit met gebrekkige finansies.Volgens Bredell is die regstappe nodig om te voorkom dat die munisipaliteit massiewe finansiële ver­plig­tin­ge aangaan wat dit nie kan be­kostig nie.“Die Nasionale en Provinsiale Te­sourie het die munisipaliteit in kennis gestel dat hulle nie die behoorlike proses gevolg het nie. Dit blyk dat die projek R735 miljoen sal kos, wat dui­delik nie bekostigbaar is as die munisipaliteit se totale beskikbare be­dryfsbegroting vir 2020/21 R174 mil­joen is nie.”Bredell sê die aanstelling van personeel in die kantore van die speaker en burgemeester, insluitend ’n kantoorbestuurder, bestuurder, klerk, “po­­litieke ondersteuningsbe­ampte” en “ondersteuningsperso­neel” is on­aan­vaarbaar vir ’n klein munisipaliteit in ’n finansiële krisis wat suk­kel om dienste aan die ge­meenskap te lewer en die eko­no­miese gevolge van die Covid-19-pandemie te hanteer.“Die nuutste optrede van die munisipaliteit is nie net onwettig nie, maar dit ondermyn die vordering wat die provinsiale regering sedert 2017 gemaak het – toe by die munisipa­li­teit ingegryp is – ten opsigte van finansiële stabiliteit en volhou­baar- heid. Die finansiële herstelplan wat vir die munisipaliteit ingestel is om ’n koste-effektiewe en kostebe­sparende perso­neelstruk­tuur te skep, word geïgnoreer. Werk wat vir vriende gegee word, is eenvoudig onaanvaarbaar.”