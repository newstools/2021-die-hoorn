DIE Covid-19-pandemie se aanslag op sport gaan vanjaar voort met ’n aantal byeenkomste wat reeds landwyd sedert pres Cyril Ramaphosa se toesprake in Desember 2020 en op 11 Januarie gekanselleer is. Die inperking en ander maatreëls het ook ’n groot uitwerking op sport op Oudtshoorn.Onder die huidige vlak-3-beperkinge is meeste byeenkomste, insluitende sportbyeenkomste, verbode.Jaarlikse sportgeleenthede wat op die dorp sou plaasvind, en wat reeds uitgestel of gekanselleer is, sluit die Oudtshoorn Rolbalklub se besigheids-liga, die SA Tweekampkampioenskap, die Timbercity Klein Karoo Sake-aflos en die SWD krieketseisoen in.Oudtshoorn Rolbalklub Besigheidsliga: Volgens Alewyn Hanekom, woordvoerder van die rolbalklub, is die klub verplig om die liga wat beplan is vir 10 Februarie tot 17 Maart uit te stel. “Ons sal inwoners en belangstellendes op hoogte hou en weer ’n besluit neem sodra die president die inperkingsmaatreëls verslap,” het hy gesê.SA Tweekampkampioenskap: Dave van der Walt, operasionele bestuurder van Eden Twee-kamp en voorsitter van die SA2021-reëlingskomitee, het gesê dat die SA Tweekampbestuur reeds op 5 Januarie na breedvoerige konsultasie besluit het om die kampioenskap wat op 2 en 3 April sou plaasvind, te kanselleer.“Dit is weer eens ’n geweldige terugslag vir sport in die gebied, maar erger nog, ’n groot ekonomiese terugslag wat miljoene rande kon bydra tot die reeds sukkelende ekonomie van Oudts­hoorn,” het hy gesê.Die kampioenskap, wat verlede jaar ook op Oudtshoorn gehou sou word, is ook gekanselleer.Timbercity Klein Karoo Sake-aflos: Hans van der Veen, voorsitter van die Klein Karoo Atletiekfonds, het dié jaarlikse byeenkoms wat op 1 Maart sou plaasvind, op 6 Januarie afgelas. “Die Covid-19-beperkings op die aanbied van byeenkomste maak dit onmoontlik om die aflos, wat deur sowat 500 atlete, beamptes en talle toeskouers bygewoon word, aan te bied,” het hy gesê.SWD-krieketseisoen: Albertus Kennedy, hoof uitvoerende beampte van SWD Krieket, het gesê die 2020/21-amateurkrieketseisoen wat op 1 Januarie voortgesit sou word, is tentatief na 1 Februarie uitgestel.“Ons kan hierdie datum ongelukkig nie vasmaak nie, omdat die pandemie se kurwe òf kan uitplat òf kan vererger en verdere beperkings moontlik ingestel kan word,” het hy gesê.Volgens Kennedy is klub- en provinsiale wedstryde wat op 7, 9 en 17 Januarie op die Oudts-hoorn Sportgronde (Rec) gespeel sou word ook uitgestel. Hy het gesê Krieket Suid-Afrika (KSA) het ook die Momentum One Day Cup-kompetisie se formaat verander, en die aantal wedstryde wat gespeel sou word verminder.Volgens Kennedy pas KSA in samewerking met sy filiale die planne tans nasionaal aan vir alle ­amateurkrieketaktiwiteite wat mettertyd met belanghebbendes uitgeklaar sal word.“Die huidige gepubliseerde wedstryde op alle vlakke in hierdie ruimte word nou tot verdere kennisgewing opsy gesit,” het hy gesê. (Deur Stefan Skapie Goosen)