OUDTSHOORNIETE se nuuskierigheid is vandeesmaand geprikkel met die grawe van slote weerskante van Baron van Reedestraat, en almal wil weet wat gaan aan.Wel, dit is die internetmaatskappy Herotel wat veselkabels ondergronds lê. Dit sal die ruggraat vorm van hul internetverskaffingsnetwerk.Volgens Geniene Masher, verkope- en bemarkingsbestuurder van Herotel, vorm die veselkabels wat nou gelê word, tesame met dié wat reeds verlede jaar in Langenhovenweg gelê is, die “eerste stap in die skepping van ’n groter netwerk wat Oudtshoorn doeltreffend verbind met die nasionale veselnetwerk.”Masher sê die ondergrondse kabels vorm die ruggraat van die netwerk van waar vertakkings na alle woonbuurte sal lei.“Die verskaffingsnetwerk is die enigste deel van die netwerk wat ondergronds is. Daarna gaan die netwerk sover moontlik bogronds deur middel van pale tussen erwe aangebring word,” sê sy.Volgens Masher sal Herotel nie voortgaan om pale in inwoners se erwe te plant sonder die geskrewe toestemming van die huiseienaar nie. Sy sê een paal sal vir elke paar erwe geplant word. Inwoners in wie se erwe ’n paal geplant word en van Herotel se internetdiens gebruik maak, sal die eerste jaar dubbel die internetlynspoed ontvang as waarvoor hulle betaal.Masher voeg by dat die bou van ’n gedeelte van hul netwerk met pale dit vir Herotel moontlik maak om bekostigbare veselinternet in Suid-Afrika te verskaf.Die kabels wat tans begrawe word, sê sy, is dieselfde as wat tussen pale opgerig sal word.Masher sê die maatskappy beoog om einde Februarie klaar te wees met die lê van hul toevoernetwerk. Die plant van pale in tuine behoort einde September voltooi te wees.Herotel het reeds soortgelyke netwerke in Riversdale, Caledon, Villiersdorp, Swellendam en Worcester voltooi. (Deur Stefan Skapie Goosen)