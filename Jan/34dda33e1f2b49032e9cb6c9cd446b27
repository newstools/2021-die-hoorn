DIE voormalige SWD-krieketspeler Ottneil Baartman, gebore en getoë in Oudtshoorn, is opgeneem in die Protea-toetsgroep vir die reeks van twee wedstryde in Pakistan wat 8 Januarie aangekondig is.Dit maak hom die tweede Protea-speler nog van Oudtshoorn!Al kon die 27-jarige snelbouler weens onvoorsiene omstandighede nie by die span in Pakistan aansluit nie, bly hy steeds hoopvol dat sy dag as Protea op die krieketveld binnekort sal aanbreek. Dit is die eerste keer in 14 jaar dat Suid-Afrika na Pakistan sal toer. Wedstryde sal tussen 26 Januarie en 14 Februarie gespeel word, met die toetsreeks in Karachi en Rawalpindi wat gevolg word deur drie internasionale T20-wedstryde in Lahore. Ottneil se insluiting in die nasionale span volg net meer as ’n maand nadat sy voormalige SWD-spanmaat Glenton Stuurman, ook van Oudtshoorn, by die 24-man Proteagroep ingesluit is. Die Proteas het van 27 November tot 9 Desember verlede jaar teen Engeland gespeel.Glenton sou sy eerste buiging teen Sri-Lanka in die Welwillendheidsdagtoets (Boxing Day) maak, maar moes noodgedwonge onttrek weens ’n besering. Dit het gister kort voor druktyd bekend geword dat Glenton opgeneem is vir die Protea-T20-groep na Pakistan.Ottneil, wie se ma Maria Baartman steeds op Oudtshoorn woon, het sy skoolloopbaan by Bergsig Primêr en Bridgton Sekondêre Skool voltooi.Al woon hy deesdae in Durban, KwaZulu-Natal, waar hy vir die Dolphins op die veld uitdraf, sê Ottneil dat hy steeds baie sterk bande met Oudtshoorn het. Buiten sy ma wat steeds hier woon, is sy verloofde en sy seun ook op Oudtshoorn. “Wanneer ek ’n tydjie af kry, gaan ek na Oudtshoorn, want ek sien my familie baie min,” sê hy.Oor sy insluiting in die span, sê hy niks kan beskryf hoe hy gevoel het die oomblik toe hy hoor dat hy opgeroep is nie. “Ek het my ma onmiddelik gebel, en sy het in trane uitgebars van blydskap,” vertel hy.Ottneil spog met 82 eersteklas-paaltjies in 28 wedstryde met ’n gemiddeld van 26,84. Die hoogte-punt van sy boulsyfers was ’n ontleding van 14/95 teen KwaZulu-Natal in die 2016/17-seisoen. Hy het SWD tussen 2014 en 2017 in agt eerste-klas-, agt Lys A- en ses T20-wedstryde verteenwoordig. Hy het 28 eersteklaspaaltjies vir SWD gevat.Hy het opgang in die krieketwêreld begin maak toe hy die SWD o19-span in 2011/12 verteenwoordig het. In 2014 was hy ’n lid van die SWD Krieketakademie. In die 2017/18-seisoen het hy hom by die Knights-franchise in Bloemfontein aangesluit en aan die begin van die huidige seisoen verhuis na Durban.Die huidige Protea-groep van 21 spelers bevat meestal spelers wat oorspronklik vir die tuistoetsreeks teen Sri Lanka aangewys is. (Deur Stefan Skapie Goosen)