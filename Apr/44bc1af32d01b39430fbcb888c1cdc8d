AFRIFORUM se Oudtshoorn-tak het verlede week ’n petisie geloods waarin beswaar gemaak word teen die verhoging van munisipale en belas­tingtariewe soos vervat in die Groter Oudtshoorn Munisipaliteit se konsepbegroting vir die 2021/ 2022-boekjaar.Die nuwe boekjaar begin op 1 Julie 2021 en duur tot 30 Junie 2022.AfriForum bestempel dié verhogings as buitensporig en in die meeste gevalle meer as dubbeld die inflasiekoers van 3,2%. Die organisasie het mense aangemoedig om die petisie voor die sperdatum van 4 Mei te onder­teken.Op die webblad https://afriforum.co.za waar die petisie verskyn, sê die organisasie dat die munisipaliteit met dié verhogings in ’n gemeenskap wat ekonomies erg onder druk is, op ’n pad na selfvernietiging is.“Ons eis ’n aangepaste begroting sonder verhogings wat die benarde ekonomiese posisie van Oudtshoorn se inwoners, ondernemings en landbousektore in ag neem eerder as om dit te vererger,” lui die petisie voorts.Volgens die munisipaliteit se konsepbegroting verhoog elektrisiteitstariewe op 1 Julie met 14,59%, eiendomsbelasting met 6%, watertariewe met 8%, sanitasiedienste met 8% en vullisverwydering met 9%.’n Navraag om kommentaar is per e-pos aan die munisipaliteit gestuur wat aangedui het dit is deurgestuur na die finansiële afdeling. (Deur Liesel le Roux)