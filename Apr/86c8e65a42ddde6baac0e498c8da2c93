Deur Stefan Skapie Goosen Die Groter Oudtshoorn se onder-burgemeester, Gaven Juthe, is deur die party wat hy in die raad verteenwoordig, die South African Religious Civic Organisation (Sarco), geskors. Sarco het Juthe se skorsing vroeër vandag by ‘n perskonferensie op Oudtshoorn bekend gemaak. Dit beteken Juthe se plek in die raad as proporsionele raadslid (PR) van Sarco is nou vakant, en hy is dus ook nie meer ‘n raadslid nie. Volgens die party het Juthe talle tugverhore verontagsaam; die mees onlangse een op 6 April. Sarco se bestuur het aangedui dat ’n ander proporsionele raadslid in Juthe se plek aangewys sal word. Volgens Abraham Tiemie, Sarco sekretaris-generaal, is Juthe om drie redes deur Sarco se nasionale uitvoerende komitee (NUK) uit die party geskors: eerstens omdat hy versuim het om die koalisie wat hy volgens Tiemie en die party met die DA gesluit het, te verbreek na ‘n opdrag van die Sarco NUK; tweedens omdat hy geweier het om met die party se NUK te vergader rondom beleidsake; en derdens omdat hy geweier het om as onderburgemeester te bedank na ‘n opdrag van die Sarco NUK. Die klagstaat teen Juthe sê ook dat hy versuim het om koalisies met ander partye aan Sarco se NUK bekend te maak. Al die klagtes teen hom hou verband met Sarco se grondwet, en hoe Juthe hierdie reëls volgens die party se NUK verbreek het Juthe het intussen aangedui dat hy regstappe geneem het teen drie lede van Sarco, onder meer omdat hulle nie opbetaalde lede is nie en nie namens die party mag optree nie. Prokureursbriewe in dié verband is aan Tiemie, Jurie Harmse (‘n oud-raadslid vir die ANC en die DA) en Martin Bentley gestuur.