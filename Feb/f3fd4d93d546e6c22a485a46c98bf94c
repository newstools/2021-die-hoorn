DIE Oudtshoorn Besigheidskamer en Agri Klein Karoo het gister na ’n nuwe gesamentlike kantoor in St Johnstraat getrek, tien jaar nadat hulle en Oudtshoorn Toerisme in Maart 2010 in die Infosentrum oor­kant die munisipale gebou in Voor­trekkerweg ingetrek het.Die Infosentrum was ’n inisia­tief op Oudtshoorn om ’n sentrale diens­punt vir toeris­me, landbou en die besigheidsektor op die dorp te skep.Waar hul aanvanklike besluit om die Infosentrum te verlaat gedryf is deur jarelange regsoptrede deur die museumraad om hulle uit die gebou te sit, was dit nie die uiteindelike rede vir hul besluit nie, sê Jaco Vorster, voorsitter van die Oudtshoorn Besig­heidskamer.Volgens hom was dit vir hulle na onlangse ingryping van die burgemeester, Chris Macpherson, nie meer nodig om die Infosentrum te verlaat nie.’n Tekort aan voldoende kantoorspasie by die munisipaliteit as gevolg van die Covid-19-regulasies het hulle egter laat besluit om die Infosentrum wel te verlaat sodat die munisipaliteit self die ruimte kan benut.Vorster sê hulle is dankbaar dat hul nuwe verhuurder, Acker en Maloney, hulle ’n gesamentlike kantoor bied teen dieselfde huur as wat hulle by die Infosentrum betaal het.Dié nuwe kantoor is in die kantoorsentrum in St Johnstraat 152 langs die Grobbelaarsrivier geleë.Die toerismekantoor bly aan in die Infosentrum.Volgens die voorsitter van Oudts­hoorn Toe­risme, Tammy Moult, is die huidige kantoor toeganklik vir die publiek, en werk die toerismekantoor en die munisipaliteit ook nou saam.Die samewerking tussen die Besigheidskamer, Agri en Toerisme sal voortbestaan, al trek hulle na die nu­we perseel, sê Vorster. “Die noue samewerking tussen ons drie entiteite bly ’n prioriteit en die skuif sal beslis nie dié verhouding en samewerking beïnvloed nie.” (Deur Liesel le Roux)