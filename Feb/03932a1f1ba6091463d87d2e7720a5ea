DIE bekende Backpackers Paradise wat sy deure in Oktober 1996 geopen het, is nog ’n bekende besigheid op Oudtshoorn wat sy deure moes sluit nadat die Covid-19-pandemie die toerismebedryf dwarsdeur Suid-Afrika begin wurg het.“Ons het op 23 Maart 2020 ons laaste gaste gehad,” vertel Petra Wilken wat die Backpackers Paradise saam met haar man Marius besit het.Volgens Petra was bykans al hul gaste oor die 24 jaar lank buitelandse toeriste. Slegs tydens die KKNK het hulle groot groepe Suid-Afrikaners ontvang.Toe die Covid-19-pandemie egter die wêreld in 2020 tref en landsgrense internasionaal vir toe­risme sluit, het die toerismelandskap ook in Suid-Afrika verander.Petra sê soos almal het hulle ook aanvanklik gedink dit gaan slegs ’n tydelike situasie wees en behoort teen September verby te wees, maar toe dit duidelik word dat Covid-19 nog vir baie jare toerisme na ander lande sal ontwrig, het die Wilkens besluit om die Backpackers Paradise te sluit en hul gebou ’n nuwe lewe te gee en in ’n welstandsentrum te verander.Dié besluit het uit ’n jarelange passie en belangstelling van Petra in gesondheid gespruit. Oor die jare het sy ook talle kwalifikasies in verskeie gesondheidsrigtings verwerf – van refleksologie tot natuurlike akupunktuur.“Hoe meer ek oor die jare met mense gewerk het, hoe meer wou ek leer en het ek besef hoe belangrik ’n holistiese benadering is om mense te help.”Petra glo dat die liggaam wonderlik ontwerp is om ditself te genees. Sy wil nou by die sentrum haar passie navolg om mense te help om ’n gesonde en gelukkige lewe te lei.