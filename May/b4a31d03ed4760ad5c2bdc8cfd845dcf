DIE Wes-Kaapse minister van Finansies en Ekonomiese Geleenthede (DFEG), David Maynier, het Dinsdag drie toerismebesiens­waar­dighede op Oudts­hoorn besoek wat beguns-tigdes is van die depar­tement se toeris­me-­on­der­steu­ningsfonds.Maynier is vergesel deur Ilse van Schalkwyk, hoofdirekteur ekono­mie­­se sektorondersteuning by die Wes-Kaapse Departement van Eko­nomiese Ontwikkeling en Toerisme. Die drie begunstigdes is Nova Hot Air Balloon Safaris, Buffelsdrift Game Lodge se jagluiperd-ervaring, en Wilgewandel. Hulle is onder 11 toerisme-instellings wat uit meer as 200 aansoeke in die Wes-Kaap vir steun geïdentifiseer is.Maynier en sy span het die oggend afgeskop met ’n warmlugballon-vaart, daarna het hulle by Buffelsdrift die wildsplaas se twee ontwykende jagluiperds probeer opspoor, en by Wilgewandel middagete geniet het.Volgens Maynier is die fonds in Julie 2020 van stapel gestuur, met ’n bedrag van R5 miljoen wat beskikbaar gemaak is om nuwe of be­staan­de toerismeprodukte en ervarings te ondersteun, veral in plattelandse en kusdorpe regoor die Wes-Kaap.“Die fonds is een van vele ma­niere waarop ons hard werk om die toe­rismesektor te ondersteun, wat swaar getref is deur die Covid-19-pandemie en in die Wes-Kaap ge­paard gaan met aansienlike werk­verlies.“Dit is belangrik dat ons toerisme-ervarings ontwikkel wat die Wes-Kaap van ander bestemmings onderskei en verseker dat ons ’n wêreldklas- en mededingende opsie vir reisigers bly as die internasionale reis begin herstel,” het Maynier gesê.Volgens Maynier sal die betrokke ondernemings soos volg baat:• Nova is volgens Maynier ’n unieke onderneming in die Tuinroete wat sonsopkomsvlugte in Mosselbaai, George en Oudtshoorn aanbied. Nova sal met behulp van die fonds sy vloot ballonne kan uitbrei waarmee meer gereelde vlugte vir kleiner groepe aangebied kan word.• Buffelsdrift – die fonds het reeds bygedra tot die vrylopende jaglui­perd-ervaring wat deel uitmaak van die jagluiperd-metapopulasieprojek van die Endangered Wildlife Trust, en gaste die geleentheid bied om bewaring deur toerisme te ondersteun.• Wilgewandel – die fonds sal hier help om die verskeidenheid unieke aktiwiteite uit te brei, en belê in nuwe aktiwiteite soos ’n BMX-baan, bergfietsroetes en ’n ‘trekkertrein’ vir kinders,” het Maynier gesê. (Deur Stefan Skapie Goosen)