DAAR is weer hoop in landbou­kringe in die Klein Karoo nadat sag­te, deurdringen­de opvolgreën die af­­gelope naweek in die gebied geval het.Dié naweek se reën het gevolg op reën wat net meer as ’n week vroeër – op 5 en 6 Mei – ook in die Klein Karoo geval het.Volgens Laubscher Coetzee, Agri Klein Karoo (AKK) se verteenwoor­diger by Agri Wes-Kaap, was die opvolgreën oor die naweek goud werd vir boere in die Oudtshoorn-distrik; veral vir diegene wat na die eerste reën begin het om lusern te plant.Coetzee boer in die Volmoed-om­gewing.“Ons het in die geloof gesaai en besef opvolgreën was noodsaaklik. Ons is dankbaar oor dié opvolgreën. En ons bly hoopvol.“Diegene van ons wat geplant het, was maar versigtig. Saterdagnag se sagte reën van sowat 12 mm wat in die gebied geval het, was net wat nodig was nadat die bolaag van die grond na die eerste reën begin uitdroog het. Nou sien mens die lusern wat oral opkom.”Coetzee sê die naweek se reën was veral wel­kom vanweë die sagte, deurdringende aard daarvan. Hoewel veel meer reën twee weke gelede geval het – meer as 50 mm in dele van Kannaland – het dit nie in bergagtige dele in die Klein Karoo gereën nie en het die water wat geval het, vinnig weggeloop.Die gevolg was dat damme nie water gekry het nie en damvlakke in die streek steeds lae vlakke het.Dit sluit die Raubenheimerdam waarvandaan Oudtshoorn se drink-water kom en die Stompdriftdam in.Geen takriviere in die streek vloei ook nie.Hoewel party riviere met die reën van 5 en 6 Mei skielik vol water was en vinnig gevloei het, soos dele van die Olifantsrivier asook die Gou­ritzrivier, het die water vinnig weggeloop.Dit is egter duidelik uit gesprekke met boere dat daar ’n groot positiwiteit en geloof is dat ’n beter winter as die winters van vorige jare op die landbou wag.Volgens Johan Strasheim wat in die Rooiheuwel-omgewing boer, is die boere se gemoedstoestand sigbaar positiewer die afgelope twee weke.“Die grondwater is deur die reën aangevul, en dit is die eerste jaar in jare dat ons in klam grond kan plant. Die manne bewerk nou die grond. Daar is ’n gevoel van konsensus dat ’n beter seisoen op pad is.”Matthys van der Merwe, wat in die Hoeko-omgewing boer, sê daar is in Kannaland ook positiwiteit onder boere.“Aanduidinge is baie goed. Die appelkose in ons streek hou ook van ’n koue Meimaand, met hierdie seker die beste winter in ses jaar.“Die veld lyk ook tans baie mooi na die reën.”Volgens Van der Merwe het die eerste reën van 5 en 6 Mei egter ook in dele van Kannaland groot skade veroorsaak. Dié hoeveelheid reën was volgens die Wes-Kaap­se minister van plaaslike re­gering, ontwikkelingsbeplanning en omge­wing- ­sake, Anton Bredell, meer as wat die voorafgaande ses jaar in die Ladismith-omgewing geval het. (Deur Liesel le Roux)